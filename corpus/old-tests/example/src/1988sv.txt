REGERINGSFÖRKLARING.


Eders Majestäter, Eders Kungliga Högheter, herr
talman, ledamöter av Sveriges riksdag!


Sveriges neutralitetspolitik är av avgörande betydelse för
vårt lands fred och oberoende. Den bidrar också till
stabilitet och avspänning i vår del av världen. Kring denna
politik finns en bred folklig uppslutning. Den kommer att
fullföljas med kraft och konsekvens.

Neutralitetspolitiken stöds av ett starkt försvar till värn
för vårt oberoende. Kränkningar av svenskt territorium kommer
aldrig att accepteras. Armén kommer att reformeras och
effektiviseras. Det är regeringens föresats att söka breda
lösningar i frågor som är av betydelse för vår nationella
säkerhet.

Regeringen har välkomnat överenskommelsen mellan Förenta
staterna och Sovjetunionen om att avskaffa de landbaserade
medeldistanskärnvapnen. Nu måste ansträngningarna inriktas på
att bland annat minska de strategiska rustningarna och få
till stånd ett fullständigt provstoppsavtal. För detta verkar
Sverige bland annat inom ramen för sexnationsinitiativet.

Regeringen kommer att fortsätta att arbeta aktivt för en
kärnvapenfri zon i Norden och för en korridor fri från
slagfältskärnvapen i Centraleuropa.

Genom att stödja u-ländernas ekonomiska och sociala
utveckling vill regeringen bidra till att vända
tillbakagången i de fattiga länderna och lindra skuldkrisen.
Biståndet skall vidare främja en framsynt hushållning med
naturresurser och omsorg om miljön.

Regeringen kommer att verka för att en global FN-konferens om
miljö och utveckling inkallas 1992.

I Centralamerika har de fem presidenterna undertecknat en
fredsplan, som Sverige gett sitt helhjärtade stöd.
Förhandlingar pågår om fred mellan Iran och Irak. De
sovjetiska trupperna är i färd med att lämna Afghanistan.

I flertalet av de regionala konflikterna har Förenta
nationerna kunnat göra viktiga insatser. Sverige medverkar
bland annat i FN:s observatörsgrupper i Afghanistan och i
Iran/Irak.

Det är med glädje vi mottagit beskedet att Nobels fredspris i
år går till FN:s fredsbevarande styrkor. Sverige har deltagit
i så gott som samtliga FN-insatser av detta slag. Det är
också hedrande för Sverige att generalsekreteraren, i samråd
med parterna, utsett vår FN-ambassadör till sin personlige
representant vid fredsförhandlingarna mellan Iran och Irak.

Det förnedrande apartheidsystemet i Sydafrika måste
avskaffas. Ett beslut av FN:s säkerhetsråd, om bindande
sanktioner mot Sydafrika, skulle vara den mest effektiva
åtgärden i detta syfte.

Konflikten i Mellanöstern tillhör de mest svårlösta i vår
tid. Regeringen stöder aktivt strävandena att sammankalla en
internationell fredskonferens i FN:s regi.


Vårt land är beroende av ett fritt handelsutbyte nationerna
emellan. Vi är pådrivande i de förhandlingar som nu pågår för
att stärka frihandeln.

Regeringen kommer, inom ramen för och i samverkan med övriga
EFTA-länder, att fördjupa samarbetet med EG på alla
samhällsområden, så långt detta är förenligt med
neutralitetspolitiken. Också det nordiska samarbetet
utvecklas. Härvid skall kraven på full sysselsättning,
välfärd, god miljö och fackligt medbestämmande sättas i
centrum. Möjligheterna till studier, arbete och kulturellt
utbyte över nationsgränserna skall utvidgas.


Regeringen avser att på flera sätt befästa och stärka
rättssamhället.

Domstolarnas och åklagarväsendets möjligheter att utföra sina
viktiga uppgifter förbättras.

Regeringen kommer att lägga förslag om åtgärder för att
utveckla och effektivisera polisens verksamhet.

Förslag om sänkt gräns för rattonykterhet kommer att
föreläggas riksdagen.

Lokalt brottsförebyggande arbete skall uppmuntras. Kampen mot
våldet och den ekonomiska brottsligheten prioriteras.

Kriminalvården måste bedrivas så att rymningar förhindras.
Samtidigt måste fängelsetiden och frivården underlätta en
återanpassning efter frigivningen.


Målet för den ekonomiska politiken är full sysselsättning och
ökat välstånd för hela folket.

Den alltför höga inflationstakten måste bringas ned. Därför
måste budgetpolitiken vara fortsatt stram och de starka
statsfinanserna bevaras. Kostnadskrävande reformer genomförs
endast i den takt som utrymme skapas genom ekonomisk
tillväxt, omprövningar av utgiftsprogram och
rationaliseringar i den offentliga sektorn.

Brist på arbetskraft och det låga sparandet begränsar
tillväxten och driver upp priser och kostnader. Särskilda
åtgärder kommer därför att sättas in för att öka sparandet
och bättre ta till vara människors vilja till arbete. Förslag
kommer att läggas fram för att öka konkurrensen och hålla
tillbaka kostnaderna på områden där prisutvecklingen driver
på inflationen.

En sänkning av marginalskatten 1989 med tre procentenheter
för i första hand heltidsarbetande kommer att föreslås.

Senare under valperioden kommer förslag att läggas fram om en
omfattande reformering av skattesystemet. Syftet är att
stimulera arbete och sparande. Den statliga inkomstskatten
skall sänkas och kapitalbeskattningen skärpas. Skattesystemet
skall göras enklare och skatteplanering motverkas.
Företagsbeskattningen kommer att reformeras i riktning mot
lägre skattesatser och bredare skattebaser. Även den
indirekta beskattningen skall reformeras.


För att ytterligare öka sysselsättningen och möta bristen på
arbetskraft kommer regeringen att utveckla den aktiva
arbetsmarknadspolitiken. Återkommande utbildning i
arbetslivet och kompetensgivande vidareutbildning spelar
härvid en viktig roll. Handikappades möjligheter att delta i
arbetslivet måste ytterligare förbättras. Invandrarnas
inträde på arbetsmarknaden bör underlättas.

Arbetslivet skall göras tryggare och rättvisare.

Regeringen kommer att inbjuda organisationerna på
arbetsmarknaden och berörda myndigheter att delta i en
arbetsmiljökommission för att göra särskilda insatser för de
400.000 mest utsatta arbetena. Kommissionen skall lägga fram
förslag till åtgärder som ger hälsosammare arbetsmiljöer, och
som minskar de många arbetsskadorna.

Under valperioden lagstiftas om en sjätte semestervecka.
Denna reform genomförs stegvis.

Det är angeläget att fortsätta arbetet med att bryta den
könsuppdelade arbetsmarknaden. Kvinnor och män måste lättare
kunna förena förvärvsarbete med föräldraansvar. Fortsatta
åtgärder kommer att vidtas för att öka kvinnorepresentationen
i olika beslutande organ.

Den breddning av regionalpolitiken som ägt rum under senare
år, med inriktning mot kompetenshöjning, utbildning och
förbättrad infrastruktur, kommer att fortsätta.

De små företagen svarar för mycket av dynamiken och
förnyelsen i det svenska näringslivet. Strävan att skapa goda
utvecklingsmöjligheter för småföretagen kommer därför att
fortsätta.


Den generösa och solidariska flyktingpolitiken ligger fast.
FN:s arbete för världens flyktingar skall få fortsatt starkt
stöd. Rasism och främlingsfientlighet skall motverkas.

Förslag kommer att föreläggas riksdagen om en ny
utlänningslag. Väntetiderna i utlänningsärenden skall
förkortas väsentligt.


Hänsynen till miljö och natur måste prägla utvecklingen på
alla samhällsområden. Riksdagens beslut om trafikpolitiken
har därvid stor betydelse.

En radikal miljöpolitik förutsätter en stark ekonomi. Arbetet
drivs vidare för att nå överenskommelser över gränserna om
minskade luft- och vattenföroreningar och om skydd för
jordens klimat. Avvecklingsplanen för freon fullföljs.

Industrins produkter och processer skall bli renare genom
hårda krav och snabb anpassning till ny teknik. Givna
tillstånd omprövas. Kraven på miljöfarliga produkter,
kemikalier och på avfallshanteringen skärps. Nya kemiska
ämnen förhandsgranskas.

Miljöavgifter införs redan år 1989 på klororganiska föreningar
och svavel. Förslag om miljöavgift på andra ämnen, bland
annat på koldioxid, presenteras under mandatperioden.

All miljölagstiftning skall ses över och samordnas. Förslag
till ny naturvårdslag liksom ytterligare skärpningar av
miljöskyddslagen presenteras under mandatperioden.

Miljöskyddsorganisationen ges ökade resurser. Särskilda
åtgärder sätts in i speciellt utsatta regioner, till exempel
västra Skåne och Sundsvall/Timrå-området.

Regeringen inbjuder inom kort företrädare för de tre
storstadsregionerna till överläggningar om hur miljön i dessa
områden skall förbättras.

Förslag kommer år 1990 att föreläggas riksdagen om vilka två
reaktorer i kärnkraftverken Barsebäck och Ringhals som skall
tas ur drift 1995 och 1996. Energisystemet förändras så att
försurningen minskar och klimatpåverkan motverkas.

Regeringens jordbrukspolitik syftar till ett livskraftigt
jordbruk utan skadlig påverkan på miljön. En förskjutning
måste ske från dagens intensiva produktion till ett jordbruk
som bättre motsvarar de krav som ställs, när det gäller
miljön och den regionala fördelningen. Alternativodling skall
stimuleras. Det öppna landskapet värnas.

Den internationella utvecklingen kommer också att ställa krav
på en omställning av jordbruksstödet till former som innebär
minskad protektionism. Regeringen avser att utveckla
livsmedelspolitiken så att prisutvecklingen dämpas och
konsumenterna erbjuds livsmedel till rimliga priser.
Livsmedelskontrollen skärps.


Den offentliga sektorn skall förnyas för att bättre tjäna
människorna efter deras behov och önskningar. Servicen och
valfriheten skall öka. Effektiviteten skall främjas, bland
annat genom att de anställdas initiativkraft får ett vidgat
utrymme.

Föräldraförsäkringen byggs ut från nio till 18 månader, med
ersättning enligt inkomstbortfallsprincipen. Utbyggnaden
skall vara slutförd 1991. Den första etappen, som träder i
kraft den 1 juli 1989, innebär ytterligare tre månaders
ersättning.

Utbyggnaden av barnomsorgen fortsätter i enlighet med
riksdagens beslut.

Genom den extra höjningen av basbeloppet från och med den 1
januari 1989 får pensionärerna full kompensation för
devalveringen 1982.

Regeringen avser, bland annat genom Hälso- och
sjukvårdsberedningens arbete, att ägna stor uppmärksamhet åt
att alla får rätt till en hälso- och sjukvård av hög
kvalitet. Personalrekryteringen inom vården och omsorgen
måste förbättras.

Situationen för svårt handikappade samt för handikappade barn
och deras familjer kommer att uppmärksammas särskilt.

Äldreomsorgen byggs ut i syfte att skapa trygghet,
självbestämmande och valfrihet för äldre.

Kampen mot HIV och AIDS skall fortsätta, liksom kampen mot
droger.

Regeringens proposition om grundskolan föreligger nu för
behandling. Gymnasieskolan reformeras. Det innebär
förändringar av såväl de yrkesinriktade som de teoretiska
linjerna. Alla ungdomar under 20 år skall beredas plats i
gymnasieskolan.

Vuxenutbildning, arbetsmarknadsutbildning och
personalutbildning skall samordnas bättre.

Ansträngningarna att uppnå ökad jämställdhet och en jämnare
social sammansättning på alla utbildningsvägar kommer att
intensifieras. Särskilt invandrarungdomarnas situation kommer
att uppmärksammas.

Det internationella samarbetet inom forskning och utveckling
blir allt viktigare. Regeringen kommer att fortsätta arbetet
med att skapa goda förutsättningar för svenskt näringsliv och
svenska forskare att delta i det internationella
forskningssamarbetet.

Under den kommande valperioden skall 300 miljoner kronor
satsas på förnyelse och utveckling av kulturlivet. Barn och
ungdomar skall ges ökade möjligheter att mötas och själva
utöva musik, dans, sång, litteratur, teater och andra
konstnärliga verksamheter. De konstnärliga yrkesutövarnas
villkor skall förbättras. Kulturlivet i hela landet skall
stärkas.

Folkrörelserna, inte minst ungdomsorganisationerna och
idrottsrörelsen, utför ett värdefullt arbete som skall
stödjas och underlättas.

Bostadsbyggandet skall ha en sådan omfattning, att behovet av
bostäder kan tillgodoses. Ansträngningarna att få fram fler
bostäder till unga intensifieras. Resurser frigörs för
bostadsbyggande genom begränsningar av annat byggande i
överhettade regioner. Ytterligare åtgärder för att begränsa
kostnadsutvecklingen vidtas.


De kommande tre årens politik kommer att sätta sin prägel på
utvecklingen i vårt land under nästa decennium. De närmaste
åren ställs vi inför utmaningar med verkningar in i nästa
århundrade.

Skiftet mellan 80- och 90-talen bör därför användas för att
långsiktigt befästa och stärka det som måste vara grunden
även för den framtida utvecklingen: ekonomin,
sysselsättningen och välfärden.

Därmed skapar vi också handlingsutrymme för den förnyelse och
de nya insatser som krävs på en rad viktiga områden: inom
miljö- och energipolitiken, i den gemensamma sektorn, i
arbetslivet, på skatteområdet och för att stärka vårt
samarbete - ekonomiskt, socialt och kulturellt - med andra
länder.

Förutsättningar för en sådan inriktning av politiken är
gynnsamma.

Den internationella utvecklingen ger hopp om ytterligare steg
mot fred, frihet och ökad förståelse mellan nationer och
folk.

Sveriges ekonomiska läge har kraftigt förbättrats under
senare år. Sysselsättningen i vårt land är hög.
Välfärdssamhället vilar på en bred folkopinion.

Det finns en stark politisk vilja och uppslutning för att med
kraft angripa miljöproblemen.

Vi kan på goda grunder känna optimism inför framtiden.

Men det finns också goda skäl att påminna om hur snabbt en
gynnsam utveckling kan vändas i sin motsats. Det skedde under
70-talet, när svensk ekonomi drabbades av den svåraste krisen
sedan 30-talet. De uppgifter vi har framför oss, och riskerna
för snabba dramatiska förändringar, innebär att det kommer
att krävas ansvar, politisk handlingskraft och förmåga till
samarbete också i framtiden.

För första gången på 70 år tar nu ett nytt parti säte i
riksdagen. Jag vill hälsa Miljöpartiet de grönas ledamöter
välkomna till vad jag hoppas blir ett inspirerande
riksdagsarbete.

Vi har alla ett gemensamt ansvar för att de tre kommande åren
blir goda för vårt land och alla dess invånare, för miljön,
för våra relationer med omvärlden och för kontakterna och
samvaron oss människor emellan i vardagen, oavsett var vi har
vårt ursprung.

Det är regeringens ansvar och strävan att ta till vara alla
goda initiativ, att verka för breda lösningar och att föra en
politik i hela folkets intresse.
